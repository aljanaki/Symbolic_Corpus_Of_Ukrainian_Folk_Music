77. Ой на городі (ОК-КЩ-15)
Ой на городі
Під калиною.
Щедрий вечір!
Там Вася ходить,
Коника водить.
Добрий вечір!
Там Вася ходить,
Коника водить,
Щедрий вечір!
Коника водить,
Батенька просить:
Добрий вечір!
Ой тату, тату,
Що я думаю,
Щедрий вечір!
Що я думаю, –
Женитись маю.
Добрий вечір!
Ой сину, сину,
Кого ж ти любиш?
Щедрий вечір!
Я тую люблю,
Що з сонцем сходить.
Добрий вечір!
Я тую люблю,
Що з сонцем сходить,
Щедрий вечір!
Що з сонцем сходить,
З місяцем говорить.
Добрий вечір!
Ой сину, сину,
Не твоя то рівня!
Щедрий вечір!
Твоя рівня –
Панна королівна.
Добрий вечір!