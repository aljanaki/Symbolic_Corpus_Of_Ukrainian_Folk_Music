
309. Ой обжинки, господарю (ОК-Ж4-03)
Помірно
№ 1
1. Ой обжинки, господарю, 
Обжинки,
Постарайся, господарю, 
Горілки.
2. Та не кажи, господарю, 
Що ми спали,
А ми тобі пшениченьку 
Вижали.
3. Як ми цюю пшениченьку 
Дожинали,
То новії серпики 
Поламали.
4. А наші серпики 
Золотії,
А наші женчики 
Молодії.
№ 2
1. Ой спи, ой спи, господарю, 
Доволі,
А вже твоя пшениченька 
В стодолі.
2. У стодолі, не в стодолі, 
В снопоньках,
А за того вона буде 
В копоньках.
3. – Ой ми в поле, господаре, 
Не спали,
А ми твою пшениченьку 
Вижали.
4. Скільки в небі зірочок, 
[Зірочок,]
Стільки в тебе, господаре, 
Кіпочок.
№ 3
1. Ой до кінця, женчики, 
До кінця,
То пійдемо додому 
За сонця.
2. Ой складаймо пшениченьку 
В копоньки,
А хазяїн поскладає 
В скіртоньки.
