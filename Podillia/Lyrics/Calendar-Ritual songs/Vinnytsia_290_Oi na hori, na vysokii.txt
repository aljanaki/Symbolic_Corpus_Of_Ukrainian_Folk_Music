290. Ой на горі, на високій (ОК-ВБ)

1. Ой на горі, на високій, – 
Красний мій, вір’яний,
Ой на горі, на високій!
2. Там стоїть яблунька висока.
3. Попід тую яблунькою пані ходе.
4. Пані ходе ще й говоре:
5. – А хто цюю яблуньку перестрілить,
6. То за того дочку віддам.
7. Наїхали пани ще й гусари.
8. А хто встрілив, – не уцілив.
9. Десь узявся вінгаристий,
10. Перестрілив яблунечку.
11. А в суботу сваталися,
12. А в неділю звінчалися.
13. А в понеділок зять поїхав,
14. У вівторок мила заслабла,
15. У середу мила вмерла.
16. А у четвер нарядили,
17. А у п’ятницю подзвонили,
18. А в суботу схоронили.
19. У неділю зять приїхав,
20. Вийшла до нього теща його:
21. – Ой зятю мій насуджаний,
22. Насуджаний, розлучаний, 
23. А вже твоя мила вмерла.
24. А зятенько зажурився,
25. На конику похилився:
26. – Ой конику вороненький,
27. Пропав же я, молоденький.
28. Ой конику білогривий,
29. Пропав же я чорнобривий.
