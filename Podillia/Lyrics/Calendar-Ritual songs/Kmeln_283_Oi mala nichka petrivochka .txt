283. Ой мала нічка петрівочка (ОК-ПК-01+ОК-КП-01)
Помірно
1. Ой мала нічка петрівочка,
Не виспалася невісточка.

2. Погнала воли, клипаючи,
На пеньки ніжки збиваючи.

3. Ой мої воли сивесенькі,
Ой мої ніжки білесенькі.

4. По рову ходжу, дрімаючи,
Свого Іванка гукаючи:

5. – Прийди попасти сиві воли,
Бо вдома плачуть діти малі.

№ 3
1. Ой їду, їду ночівкою
На чуже село за дівкою.

2. Бо в селі свойму не вподоба,
Не поведеться нам худоба.

3. Хоч поведеться не рогата,
Наша дівчина не багата.

4. Хоч поведеться круторога,
Наша дівчина чорноброва.

№ 4
1. А в Красносільцях* дощі ідуть,
До Шепетівки річки течуть.

2. Ой текли вони й бреніли,
Аж до Івана просто в сіни.

3. А у Івана великий двір,
Там збирався парубоцький збір.
4. Збирались вони, збиралися,
На мед, на пиво складалися.

5. Молода Галя найбільша дала,
Вона Іванка сподобала.

№ 5
1. Ой на Івана Купаїла
Ластівка в річці купалася,

2. Вийшла на беріг, сушитися,
Стала Галюня журитися.

3. А рушників ще не напряла,
А вже Іванка сподобала.

4. А рушників ще не білила,
А вже Іванка полюбила.

№ 6
1. Ой на Івана Купаїла
Ходила відьма наваїла.

2. Як на дуб лізла, – кору гризла,
А з дуба впала, – зілля рвала.

3. Із дуба впала, зілля рвала
Та наших хлопців чарувала.

4. Нехай чарує, нехай знають,
Нехай купайла не ламають!

5. Наші гілляки зелененькі,
Наша дівчатка молоденькі.

6. Наше купайло до місяця,
Нехай всі хлопці повісяться!

7. Наше купайло з гяллячками,
А наші хлопці з болячками!
* Або в інших, де співають ціх пісень. (Прим. зап.)

