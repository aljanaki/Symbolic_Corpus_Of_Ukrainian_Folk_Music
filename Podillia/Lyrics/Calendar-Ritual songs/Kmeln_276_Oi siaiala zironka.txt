276. Ой сяяла зіронька (ОК-КП-09+ПК-04, 06)

1. Ой сяяла зіронька, 
Сяяла.
– З ким же ти, Зоюню, 
Стояла?
2. – З тобою, Володю, 
З тобою,
Як той ясний місяченько 
З зорою.
3. – По чому ж ти, Зоюню, 
Впізнала,
Що ти мене місяченьком 
Назвала?
4. – По мові, Володю, 
По мові,
Ще й по твоїй шапочці 
Верховій.
5. Ще й по твоїй шапочці 
Верховій,
Що купила матіночка 
В Львові.
       *       *       *
1. Ой на горі пшениченька 
Стояла,
Там молода Зоюня 
Зажинала.
2. Як приїхав Володя, 
Шапочку зняв:
– Боже тобі, Зоюню, 
Помагай.
3. [Боже тобі, Зоюню, 
Помагай,]
Буде з цеї пшениченьки 
Коровай,
4. Буде з цеї пшениченьки 
Насіння,
Буде в тебе, Зоюню, 
Весілля.
5. В суботу, Зоюню, 
В суботу,
Маю за тебе 
Охоту.
6. – В неділю, Володю, 
В неділю,
Маю на тебе 
Надію.
       *       *       *
1. Ой у лісі, в лісочку, 
На дубку,
Там висіла колисочка 
На шнурку.
2. Ой хто ж в тії колисочці 
Колисався?
Там молодий Володя 
Гойдався.
3. – Погойдніте мене, хлопці, 
Високо,
Нехай же ж я надивлюсь 
Далеко.
4. Де ж моя Зоюня 
Проходжає,
Вишитими рукавцями 
Маяє.
5. [Вишитими рукавцями 
Маяє,]
Золотими перстенцями 
Сіяє.
