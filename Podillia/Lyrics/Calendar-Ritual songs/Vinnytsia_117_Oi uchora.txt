117. Ой учора (ОК-ТМ-01)

1. Ой учора 
Ізвечора
Пасла Маланка 
Два качура.
2. Ой пасла, пасла, 
Загубила,
А шукаючи, 
Заблудила. 
3. Приблудилася 
В чистеє поле,
А там Василь 
Плужком оре. 
4. Ой оре, оре, 
Жито сіє,
За ним те жито 
Зеленіє. 
5. Ой оре, оре, 
Поганяє,
Догори личком 
Спочиває. 
6. Ой оре, оре, 
Сам плуг заносить,
Йому Маланка 
Їсти носить. 
7. – Ой черчику, 
Васильчику,
Не гони кури 
По хлівчику.
8. Бо мої кури 
Дорогії,
Аж по чотири 
Золотії.
9. Ой черчику, 
Василечку,
Не сідай скраю
На припічку.
10. Або ж мені 
Горох збавиш,
Або ж собі 
Жупан спалиш. 
11. Ой черчику, 
Василечку,
Посію ж тебе 
В городечку.
12. Буду ж тебе 
Шанувати,
Три рази на день 
Поливати.
13. Три рази на день 
Поливати,
Щосуботоньки 
Проривати.
14. Щосуботоньки 
Проривати,
За русу косу 
Закладати. 
15. Руса коса 
До пояса,
Розчесана 
До волоса.
16. А в русій косі 
Червона квітка,
Наша Маланка – 
Гарна дівка.
17. Наша Маланка 
Малесенька,
Як конопелька 
Тонесенька.
18. Наша Маланка 
Та робоча,
На ній сорочка 
Парубоча.
19. Наша Маланка 
Не лінива,
Ввійде до хати – 
Наробить дива. 
20. Нашій Маланці 
Чотири рочки,
Пустіть до хати, 
Бо змерзла в ножки.
21. Наша Маланка 
В Дністрі була, 
Дністрову воду, 
Воду пила.
22. Дністрову воду, 
Воду пила,
На камені 
Ноги мила. 
23. На камені 
Ноги мила
Та срібний перстень 
Упустила.
24. Як срібний перстень 
Діставала,
Та тонкий фартух 
Замочила.
25. Повій, вітре 
Буйнесенький,
Висуши фартух 
Тонесенький.
26. Повій, вітре,
Хоч так, хоч сяк,
Висуши фартух 
Як мак, як мак.
27. Повій, вітре, 
Сюди-туди,
Висуши фартух 
Межи люди.
28. Повій, вітре, 
З усіх сторон,
Щоби Маланці 
Не був сором.
29. Щоби матуся 
Не впізнала,
Щоби від хати 
Не прогнала. 
30. Ой господарю, 
Господарьочку,
Пусти до хати 
Маланочку. 
31. Нехай вона 
Погуляє,
Як щука-риба 
По Дунаю. (2)
32. Як щука-риба 
З окунцями,
Наша Маланка 
З молодцями. (2)

