111. Гой, дай, Боїже (ОК-ХК-08)

Гой, дай, Боїже,
Ой на млак, на млак,
На млак, на воду.
Гой, дай, Боїже,
Ой там трох святих
Воду святили.
Гой, дай, Боїже,
Воду святили,
Хреста купали.
Гой, дай, Боїже,
Хреста купали
Та й потеряли.
Гой, дай, Боїже,
Туда іздавна
Стежичка була,
Гой, дай, Боїже,
Туди нею йшла
Господинечка.
Гой, дай, Боїже,
Туди вона йшла,
Золот хрест найшла.
Гой, дай, Боїже,
Господинечка,
Поважна жінка.
Гой, дай, Боїже,
Господинечка
На м’я Маланка.
Гой, дай, Боїже,
 Господинечко,
Поважна жінко!
Гой, дай, Боїже,
Ой просимо вас
Відати нам хрест.
Гой, дай, Боїже,
Ми за вас будем
Богу молити.
Гой, дай, Боїже,
Богу молити,
Три службі служити.
Гой, дай, Боїже,
Першую службу
За святе Різдво.
Гой, дай, Боїже,
Другую службу
Ше й на Новий рік,
Гой, дай, Боїже,
Ше й на Новий рік,
Ше й на Василя.
Гой, дай, Боїже,
Третюю службу
Та й на Великдень,
Гой, дай, Боїже,
Та й на Великдень,
Ше й на великий день.
Гой, дай, Боїже,
Господинечко,
Будьти здорові
Гой, дай, Боїже,
Зо всіма нами,
З колядниками.
Добрий вечір!