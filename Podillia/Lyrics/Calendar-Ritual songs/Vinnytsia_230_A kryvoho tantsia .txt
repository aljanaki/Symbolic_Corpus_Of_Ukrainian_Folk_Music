230. А кривого танця (ОК-ВТ-07)
Повільно
1. А кривого танця
Та й не вивести кінця.

2. Треба його та й виводити,
Кінець йому та й знаходити.

3. Я ходила по садочку,
По хрещатім барвіночку.

4. Нарвала я барвіночку
У неділю на віночок.

5. Ой сплела я його вчора,
А ще вчора ізвечора

6. При темненькій нічці,
При восковій свічці.

7. Повісила на кілочку,
На шовковому шнурочку.
8. А моя ненька взяла
Та й нелюбоньку дала.

9. Ой якби я була знала,
Була б його розірвала.

10. Була б його розірвала,
Ніженькою притоптала.

11. Ой якби я була знала,
Була б його краще сплела.

12. Була б його краще сплела,
Миленькому в ручки дала.

13. Миленькому в ручки дала
Та й в личко поцілувала.

