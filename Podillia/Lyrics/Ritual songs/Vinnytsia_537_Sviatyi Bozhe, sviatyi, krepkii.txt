537. Святий Боже, святий, крепкій (Поховальна)

1. Святий Боже, святий, крепкій,
Буду помирати,
Та  попросю всю родину,
Щоб прийшла прощатись.*
2. Прийшла, прийшла родинонька,
Коло мене стала,
Смерть неждана, Богом прислана,
Прощатись не дала.
3. Зробіть, зробіть мені труну
І мене вложіте,
І за мою грішну душу
К Богу помоліте.
4. Везуть мене до могили,
Вітер повіває,
Йде за мною вся родина
І з жалю вмліває.
5. Як привезли до могили,
Казали відкрити,
Як погляну на світ Божий,
Як тут ми(і)ло жити.
6. Як закрили моє труно
Та й пускають в яму,
Ой відкрийте, ой відкрийте,
Хоч ще раз погляну.
7. Ой відкрийте моє труно
Ще раз подивіться, 
Дім, багатство, мої діти,
Тепер поділіться.
8. Є у мене срібло-злото,
Мні його не треба,
Штири дошки, саджень землі
І спасіння з неба.
9. Засипте мою могилу
Та й поставіть грушу,
Ви підете всі додому,
Я лежати мушу.
10. Ви підете всі додому,
Я буду лежати,
Може прийдуть мої діти
Мене відвідати.
11. Прийшла (2) родинонька,
Кругом мене стала,
Дрібненькіми слізоньками
Могилу об’яла.
