87. Ой на гороньці (ОК-КЩ-20)

Ой на гороньці
Дві зозулоньці в ячмені,
Третя Світланка
При долиноньці льон бере.
Ой бере ж вона
Ще й вибирає спірненько,
Щоб її було
Аж до батенька видненько.
Ой зрівняй, Боже,
Гори, долини рівненько,
Щоб мені було
Аж до батенька видненько.
Ой чи зрівняю,
Чи не зрівняю, не знаю,
Я свого батенька
В темнім лісочку
По голосочку впізнаю.
Ой на гороньці
Дві зозулоньці в ячмені,
Третя Світланка
При долиноньці льон бере.
Ой бере ж вона
Ще й вибирає спірненько,
Щоб її було
Аж до матінки видненько.
Ой зрівняй, Боже,
Гори, долини рівненько,
Щоб мені було
Аж до матінки видненько.
Ой чи зрівняю,
Чи не зрівняю, не знаю,
Я свою матінку
В темнім лісочку
По голосочку впізнаю.
Ой на гороньці
Дві зозулоньці в ячмені,
Третя Світланка
При долиноньці льон бере.
Ой бере ж вона
Ще й вибирає спірненько,
Щоб її було
Аж до милого видненько.
Ой зрівняй, Боже,
Гори, долини рівненько,
Щоб мені було
Аж до милого видненько.
Ой чи зрівняю,
Чи не зрівняю, не знаю,
Я свого милого
В темнім лісочку
По голосочку впізнаю.
Від черевика до черевика
Рости, Cвітланко, велика.
Він вінця до вінця
До хорошого молодця,
Щоби в вінці ходила,
Нас на весілля просила.
Добрий вечір вам!