400. Котився вінок з лану (ОК-Ж2+Ж3-04)

1. Котився вінок з лану (2)
Та й під колгоспну браму,
Під колгоспні одвірки,
Дай, голова, горілки.
2. Не йди, голова, в поле, (2)
Бо в полі стерна коле,
Заблудили між копами,
Як місяць між зорями.
3. Я стерні не боюся, (2)
В черевички взуюся,
На женців подивлюся.
4. Тече річечка, тече, (2)
Голова рибку пече,
В віконце поглядає,
Женчиків виглядає.
5. – Женчики мої милі, (2)
Що ви в полі робили?
Чи жали, чи не жали,
Чи ниви дожинали?
6. Головиха не пишна, (2)
За ворота вийшла,
Ключами забряжчала,
Женчиків виглядала.
7. Бригадир молоденький, (2)
Під ним кінь вороненький,
Всю ниву об’їжджає,
Женчиків виглядає.
8. Нема голови вдома, (2)
Поїхав до Києва
Чарочки купувати
Женчиків частувати.
9. – Піру, голова, піру, (2)
Продай корову сіру
Ще й з курчатами квочку,
Готуй горілки бочку.
10. Головиха не така, (2)
Зарізала гусака
Ще й заріже гуску
Женчикам на закуску.
