541. Ой на горі, на горі (Псальма)

1. Ой на горі, на горі,
Там дзвони дзвонили,
Туди бідная вдова
Молитись ходила.
2. Молилась, молилась
Перед гобразами,
Вмивалася удова
Дрібними сльозамі.
3. Летіли ангели
З ви(і)сокого неба,
Взяли вдови душу,
Бо там її треба.
4. Лежить бідна вдова
Два дні і три ночі,
Припала земелька
На вдовині очі.
5. Зійшлися багати,
Стали говорити:
– Не будемо вдови(і)
Цеї хоронити.
6. Бо вона із нами
Не їла й не пила,
Бо вона до церкві
Молитись ходила.
7. Як зійшлись святиї,
Стали говорити:
– Треба нам цю вдову
Самим хоронити.
8. Як стали удову
З хати виносити,
То стали у церкві
Всі дзвони дзвонити.
9. Принесли до церкві,
Ворота відкрили,
Як несли у церкву
Свічі засвітили.
10. Принесли на цви(і)нтар,
Земля розступилась,
Принесли до ями(і),
Усім поклонилась.
11. Як стали удову
У яму пускати,
То стали ангели
Жалобно співати.
12. Зійшлися багати
Та й стали плакати:
– Прости нас(м), удово,
Як рідная мати.
13. Прости ж нам, удово,
Як рідная мати,
Бо ми тебе бідну
Не хтіли ховати.
