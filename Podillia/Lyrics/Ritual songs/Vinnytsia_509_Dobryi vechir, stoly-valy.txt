509. Добрий вечір, столи-вали (ОР-В6)

1. – Добрий вечір, столи-вали, (2)
Ше й стіни мальовани.
2. Хто вас буде малювати, (2)
Як віддасть дочку мати?
3. – Буде мати малювати, (2)
За дочку споминати:
4. – Ой десь моя й ди(е)тина, (2)
Як у полі билина?
5. Ой десь вона тяжко робить, (2)
Нікому не догодить.
6. Ні свекрові, ні(є) свекрусі, (2)
Ні молодий зовиці.
7. Самі сіли вечеряти, (2)
Невістка – й воду брати.
8. Іде невістка й по воду (2)
До широкого броду.
9. По каменцях ступала, (2)
Не повни відра брала.
10. Не повни відра брала, (2)
Слізоньками доливала.
11. Поки з водою прийшла, (2)
Вечеронька відійшла.
12. Самі стали воду пити, (2)
Невістка – й ложки мити.
13. – Помий, невістко, ложки, (2)
Та й позаглядай в горшки.
14. – Вже ж бо я й вечеряла, (2)
Якби матінка знала.
15. Якби й матінка знала, (2)
Вечероньку б прислала
16. Мсяченьком яснесеньки(і)м, (2)
Братіком ріднесеньким,
17. Із зорою ясною, (2)
Рі(и)дненькою сестрою.