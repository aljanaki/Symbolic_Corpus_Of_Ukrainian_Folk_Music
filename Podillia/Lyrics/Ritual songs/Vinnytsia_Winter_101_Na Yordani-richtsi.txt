101. На Йордані-річці (ОК-ХЩ-03)

1. На Йордані-річці
Тиха вода стояла,
Там Пречиста 
Свого Сина купала.

2. А скупавши,
На престолі сповила,
А сповивши,
В золоті яселка 
Зложила.

3. Десь взялись 
Над тим Дитям 
Три воли,
Всі три ж воли 
Божим Духом дихали.
4. Всі три ж вони
Те Дитятко вгрівали,
А до сходу сонця 
Десь взялось три царі.

5. Всі три ж вони
Над тим Дитям 
Службу службили:
Один царь 
Миром, кадилом 
Його мирував,

6. А другий царь
Сусом Христом 
Його називав,
А третій царь 
Золоту квіточку 
Йому дарував.

7. То не квітка,
Але святе Рожжество,
Ой щоб було 
Всьому миру радісно.

8. Веселіться, 
Пане-господарю, 
В своєм дому,
Як янголи
На небесах 
В Божому раю.
