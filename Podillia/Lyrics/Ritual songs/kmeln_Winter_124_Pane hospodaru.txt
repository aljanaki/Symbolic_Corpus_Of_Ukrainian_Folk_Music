124. Пане господару (ОК-ХК)

1. Пане господару,
Й острожен ваш двір.
Гой дай, Боже!*
* Цей приспів виконують за кожною строфою пісні. (Л. Є.)

2. Й острожен ваш двір,
Там ся збирав збір.
3. Там ся збирав збір, –
Йа все сьватії.
4. Йа все сьватії
Й ослоном сіли.
5. Сьватий Николай
Поконец стола.
6. Гей, сперся на меч,
Головку склонив,
7. [Головку склонив,]
Сльозоньку вронив.
8. Йа з тої слізки
Дунай ся розлив.
9. Йа в тим Дунаю
Господь ся й купав
10. Йа с сьватим Петром.
Гей, купаючи,
11. Сперечилися
За небо й землю.


12. Йа Петро каже,
Шо небо більше.
13. Йа Господь каже,
Що зебля більша.
14. – Ой Петре, Петре,
Не перечмося,
15. Зішлімо з неба
Два-три янгели,
16. Нахай змірают
Небо з земльою.
17. Гой як змірали,
В той час звірили.
18. Найшли же вони
Господню правду, 
19. [Господню правду]
Й Петрову кривду.
20. Небо й маленьке,
Бо всьо рімненьке.
21. [Бо всьо рімненьке]
[Та] земля більша.
22. Гори й долини,
Церкви-костьоли,
23. В церквах престоли,
Весь мир Христовий.
24. Та за сим же словом
Бувайте здорові,
25. Пане господарю
Не самі с собою,
26. З дітьми, з жоною,
Всьо з челядкою.
27. Дай же вам, Боже,
Щастя-здоровля.
28. Щастячко на двір,
На худобочку,
29. Здоровля в ваш дім
На челядочку.
30. На худібочку
Й на роговую,
31. На челядочку,
На домовую.
32. Та й за сим же 
                          словом
Бувайте здорові,
Пане ґосподару!

