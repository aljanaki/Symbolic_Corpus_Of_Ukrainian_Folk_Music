364. Летять галочки (ОР-В4-03)
Помірно
1. Летять галочки
У три рядочки,
Зозуленька попереду.
А всі галочки
Лугами сіли,
Зозуленька – на калині.
2. – Ой чого куєш,
Чого жалуєш,
Сивая зозуленько?
Ой чи жаль тобі
Темного лугу,
Чи калиноньки тої?
3. Ішли дружечки
У три рядочки,
Ганнуся – попереду.
А всі дружечки
На лавах сіли,
Ганнуся – на посагу.
4. А всі дружечки
На лавах сіли, 
Ганнуся – на посагу.
А всі дружечки
Та й заспівали,
Ганнуся заплакала.
5. – Ой чого плачеш,
Чого жалуєш,
Молодая Ганнусенько?
Ой чи жаль тобі
Батька й матінки
Чи подвір’ячка свого?
6. – Ой жаль, жаль мені
Батька й матінки
Ше й подвір’ячка свого.
А ще жаль мені
Русої коси,
Дівуваннячка мого.

