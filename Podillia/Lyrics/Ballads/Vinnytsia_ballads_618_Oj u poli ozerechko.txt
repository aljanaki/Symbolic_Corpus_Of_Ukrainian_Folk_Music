618. Ой у полі озеречко (11-БР-05)
1. Ой у полі озеречко,
Там плавало відеречко,
Соснові клепки, яворове денце,
Не цураймося, серце!
2. Як ти будеш цуратися,
Будуть люди сміятися,
Заберімся за праві рученьки,
Підем в церкву вінчатися.
3. Ой прийшли ми до церковці,
Не застали попа вдома.
Ой чи то твоя, ой чи то ж моя
Нещасливая доля?
4. – Ой рада б я виходити,
З тобой, серце, говорити,
Ле(и)жить нелюбий на правій руці,
Та й боюся розбудити.
5. Ой у полі озеречко,
Там плавало відеречко,
Соснові клепки, яворове денце,
Не цураймося, серце!
6. Там плавало ще й другеє
Троє суток із водою.
– Вийди, дівчино, вийди, рибчино,
Поговору я с тобою!
7. Як до тебе виходити
І с тобою говорити?
Ой лежить нелюб на правій рученьці,
То боюся розбудити.
8. – Ой дівчино моя люба,
Одсунься ж ти од нелюба!
Вб’ю нелюба з лука, як того голуба,
Ти, дівчино моя люба!
9. – Ой чи влучиш, чи не влучиш,
Тілько мене з ним розлучиш;
Ой чи вдариш, чи не вдариш,
Тілько моє життя збавиш!
10. Ти, козаче молоденький,
В тебе коник вороненький,
Сідлай же коня, виїзжай з двора,
Бо ти не мій, я не твоя.
11. Козак коника сідлає
І до коня промовляє:
– Рисю, мій коню, рисю, вороний,
Аж до тихого Дунаю!
12. Як приїхав до Дунаю,
Стану, гляну, подумаю:
– Чи мені втопиться, чи з коня убиться,
Чи назад воротиться?
13. Впаду з коня – больний буду,
Впаду в море – жить не буду,
Як додому ворочуся,
Жити буду – оженюся.