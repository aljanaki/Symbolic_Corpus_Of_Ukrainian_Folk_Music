626. Ой посію хмелю зеленого (16-БР-04)
1. Ой посію хмелю зеленого
Та й нароблю вина солодкого. (2)
2. Та й нароблю вина солодкого
Та й запросю роду багатого. (2)
3. За багатой сестрой кіньми пошлю,
За бідною сестрой перекажу. (2)
4. Багатая сестра з кіньми – нема,
Йа бідная сестра з дітьми прийшла. (2)
5. – Й слава Богу, сестро, й що прибула,
Якби-с була, сестро, хоть ся взула. (2)
6. Багатая сестра – кінець столу,
Йа бідная сестра – край порогу. (2)
7. Багатая сестра п’є, гуляє,
Йа бідная сестра сльози ляє. (2)
8. Ішов братчик до комори:
– Й уступися, сестро, йа з дороги. (2)
9. – Що ж я тобі, брате, провинила,
Що я тобі, брате, дорожку закрила? (2)
10. Братя моє, братя, братя-соколята,
Приїдьте до мене на врочисті свята. (2)
11. Я вдень буду пити, вночі відпрядати,
Буду своїх братів за гості приймати. (2)