983. Летіла та сива зозуля (Пізня лірика)

1. Летіла та сива зозуля
Та й сіла в гаю на краю,
Любив я дівчину кохану,
Тепер я до неї зайду.
Любив я дівчину кохану,
Тепер я до неї зайду.
2. Прийшов же я стиха під віконце,
Думав, що то злото блищить,
А то моя люба дівчина
З другим на кроваті сидить.
А то моя люба дівчина
З другим на кроваті сидить.
3. Ще раз прийшов я під віконце,
Де срібло та злото лежить,
Забив би я того вхажора,
Но жаль, що дівчина сидить.
Забив би я того вхажора,
Но жаль, що дівчина сидить.
4. Ще раз я вернувсь під віконце,
Що робить дівчина моя...
Ой вийди, дівчино серденько,
Ой вийди, голубко моя.
Ой вийди, дівчино серденько,
Ой вийди, голубко моя.
5. А вийшла та люба дівчина
Та стала козака питать:
– Чи хочеш ти води напитись,
Чи жаль тобі стало мене?
– Чи хочеш ти води напитись,
Чи жаль тобі стало мене?
6. – Не хочу я води напитись,
Но жаль мені стало тебе,
Не ріж і не край мого серця,
Навіщо я кидав тебе?
Не ріж і не край мого серця,
Навіщо я кидав тебе?
7. – Не слухав, що тобі казала,
Не слухав ти моїх речей,
Не раз ти за мною заплачеш,
Не раз ти згадаєш мене.
Не раз ти за мною заплачеш,
Не раз ти згадаєш мене.