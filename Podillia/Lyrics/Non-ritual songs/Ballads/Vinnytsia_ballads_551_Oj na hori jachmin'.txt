551. Ой на горі ячмінь (04-БК-05а)
1. Ой на горі ячмінь,
(Й)а в долині жито,
Під білою березою
Лежить козак вбитий.*
2. Ой убито, вбито,
Занесено в жито,
Чорним шовком-китайкою
Рученьки накрито.
3. Як прийшла дівчина
З чорними очима,
Підійняла китайочку
Та й заголосила.
4. Як прийшла другая,
Та й та не такая,
Підійняла китайочку
Та й поцілувала.
5. Як прийшла третяя
Та з нової хати:
– Було ж тобі, вражий сину,
Нас трьох не кохати.
6. (Й)а хто трьох кохає,
Той щастя не має, –
Під білою березою
Марно пропадає.
7. (Й)а хто з їдной кохається, (3)
Піде в церкву, звінчається.