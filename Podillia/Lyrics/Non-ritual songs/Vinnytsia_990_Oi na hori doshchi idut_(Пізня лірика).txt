990. Ой на горі дощі ідуть (Пізня лірика)

1. – Ой на горі дощі ідуть,
А в долині сухо,
Чом до мене не говориш,
Моя щебетухо?
Чом до мене не говориш,
Моя щебетухо?
2. – Бодай тебе щебетала
Лихая година,
Було личко як калина,
Стало біла глина.
Було личко як калина,
Стало біла глина.
3. – Не журися ти, дівчино,
Що ти біла глина,
Як я тебе пошаную,
Станеш як калина.
Як я тебе пошаную,
Станеш як калина.
4. На камені ноги мию,
(Й)у воду дивлюся,
Кругом мене чари в’ються,
Я їх не боюся.
Кругом мене чари в’ються,
Я їх не боюся.
5. Кругом мене чари в’ються,
Я їх не боюся,
До осени погуляю,
Тоді віддаюся.
До осени погуляю,
Тоді віддаюся.
6. Не щитайте, люди, років,
Добре сама знаю,
А мій милий в війську служить,
Я його чекаю.
А мій милий в війську служить,
Я його чекаю.